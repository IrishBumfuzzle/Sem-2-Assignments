लाजो गांव के कुए से पानी भर कर घर की ओर जा रही थी।
रास्ते में उसे दूर से एक बुर्जुग आते दिखे।
जब वे पास आये तो उन्होंने कहा, "बेटी मुझे थोड़ा सा पानी पिला दो।"
लाजो ने कहा, "हां हां बाबा क्यों नहीं ये लीजिये पानी पीजिये।"
यह कहकर उसने पानी का घड़ा हाथ में लेकर उन्हें पानी पिला दिया।
पानी पीकर बुजुर्ग ने उसका धन्यवाद दिया और आगे चल दिये।
कुछ देर बाद लाजो घर पहुंची तो देखा।
वे बुजुर्ग और उसके पिता खाट पर बैठे थे।
रामधन जी जो कि लाजो के पिता थे।
रत्नलाल उनके ही पुराने दोस्त थे, जो कि दूसरे गांव में रहते थे।
कई साल बाद वे रामधन से मिलने आये थे।
रामधन जी ने जैसे लाजो को देख वे बोले, "ले भई रत्नलाल आ गई मेरी बेटी।
इसी के बारे में पूछ रहा था न, बहुत ही होशियार बच्ची है।
बस मेरी गरीबी और इसकी मां के न रहने के कारण इससे इसका बचपन छिन गया।
आ बेटा ये तेरे चाचा हैं।
मेरे बचपन के दोस्त।"
लाजो कुछ बोलती उससे पहले ही रत्नलाल जी ने कहा, "भाई रामधन तेरी बेटी बहुत संस्कारों वाली है।
आज कुएं पर इसने ही मुझे पानी पिलाया था और कोई होता तो पहले मेरी जात पात पूछता फिर कहीं जाकर पानी पिलाता।
तेरी बेटी बहुत परोपकारी है।"
अपनी तारीफ सुनकर लाजो शर्मा कर अन्दर चली गई।
तभी रामधन ने आवाज लगाई, "बेटी अपने चाचा के लिये कुछ मीठा ले आ।"
रत्नलाल जी ने उसे रोकते हुए कहा, "भाई मुंह बाद में मीठा कर लेंगे।
पहले मैं जिस काम से आया हूं, वो तो सुन ले।"
"हां भाई बोल क्या बात है? घर में सब ठीक तो है न?" रामधन की बात सुनकर रत्नलाल ने गंभीर होते हुए कहा,
"भाई मैं अपने बड़े बेटे के लिये तेरी बेटी का हाथ मांगना चाहता हूं।
अब इस दोस्ती को रिश्तेदारी में बदल देते हैं।"
यह सुनकर रामधन बहुत खुश हुआ।
उसने कहा, "बात तो तेरी ठीक है।
अगर तेरा बेटा है तो मैं तैयार हूं।
लेकिन भाई मेरी हैसियत तो तू जानता ही है।
जहां तक मुझे पता है।
तेरा तो शहर में बहुत बड़ा कारोबार है।
कहां मैं कहां तू।"
रत्नलाल जी ने कहा, "पैसा की तू चिन्ता मत कर मेरे बेटे के लिये कई बड़े घरों से रिश्ते आये, लेकिन मैं एक ऐसे बच्चे को अपने घर की बहु बनाना चाहता था, जिसमें संस्कार हों।
वो मैंने तेरी बेटी के अन्दर देख लिये।
तू बस हां कर दे बाकी सब कुछ मेरे पर छोड़ दे।"
